---
title: Як закладу підключитись до системи eHealth
layout: document
excerpt_separator: <!--more-->
clarification_types:
- "Закладам"
date: '2017-09-15T00:00:05.000+00:00'
---

Заклад самостійно приймає рішення про підключення, адже протягом 2017 року система працює у тестовому режимі<!--more--> згідно з наказом Міністерства охорони здоров’я від 07.09.2017 № 1060

Згідно з наказом до реєстрації запрошуються всі суб’єкти господарювання, які офіційно можуть надавати первинну медичну допомогу - бюджетні та приватні, юридичні особи та фізичні особи-підприємці.

Реєстрація в системі eHealth відбувається через програмні рішення приватних медичних інформаційних систем. Всі медичні інформаційні системи, які приєдналися до системи eHealth, співпрацюють з центральним державним компонентом, відповідають технічним вимогам та вимогам безпеки, надають однаковий гарантований пакет електронних сервісів та погоджуються надавати його безкоштовно.
Перелік медичних інформаційних систем, які вже приєдналися до системи eHealth наведений на сайті системи.

Медичний заклад реєструється керівником закладу, який є його офіційним підписантом згідно з Єдиним державним реєстром юридичних осіб, фізичних осіб-підприємців та громадських формувань Міністерства юстиції ([https://usr.minjust.gov.ua/ua/freesearch](https://usr.minjust.gov.ua/ua/freesearch)).

Для проходження реєстрації керівнику закладу, офіційному підписанту, необхідно мати:
* доступ до комп’ютера та Інтернету;
* дані з офіційних документів закладу (ЄДРПОУ та КВЕДи, акредитація, ліцензія);
* дані документів, що посвідчують особу керівника (паспорт, ІПН);
* електронний цифровий підпис (ЕЦП) як керівника цього закладу (юридичної особи);
* робочу адресу електронної пошти;
* номер телефону, бажано мобільний.

Після вибору програмного рішення від однієї з медичних інформаційних систем, розпочинається процес реєстрації закладу, який полягає у заповненні відповідних полів про заклад та керівника.

Наприкінці реєстрації керівник закладу накладає свій електронний цифровий підпис як керівника закладу, таким чином підтверджуючи достовірність введених ним даних та зберігаючи їх цілісність. Після цього дані надсилаються у систему eHealth.

Введені під час реєстрації дані перевіряються: спочатку відносно даних з накладеного ЕЦП, потім перевіряються на відповідність кодів КВЕД для надання первинної медичної допомоги, після чого перевіряються на достовірність введений код ЄДРПОУ та ім’я керівника, офіційного підписанта.

Після успішної перевірки на вказану під час реєстрації адресу електронної пошти керівника надійде лист з повідомленням про успішну реєстрацію закладу та запрошенням підтвердити обліковий запис керівника в системі eHealth. Необхідно буде перейти за посиланням у листі для завершення створення облікового запису.

Після створення облікового запису, заклад та керівник з’являться в системі eHealth, а трохи згодом і на відповідній мапі закладів на сайті системи.
